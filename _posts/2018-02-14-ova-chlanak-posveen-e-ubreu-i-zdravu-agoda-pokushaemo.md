---
inFeed: false
description: >-
  Овај чланак посвећен је ђубрењу и здрављу јагода. Покушаћемо као и до сада на
  једноставан и прост начин да вам приближимо ову комплексну тему. Да би боље
  схватили шта значи правилан узгој јагода направићемо аналагоју са човеком.
  Замислите човека, један који се нездраво храни, живи у граду, удише смог
  издувних гасова, микрочестице отровних аутомобилских гума и притом ради у
  производњи ципела и лепи ђонове у седећем положају. И другог човека који једе
  здраву храну, живи у планини, ради у башти, пије планинску изворску воду, нема
  стреса, леже у 9 увече и буди се у 5 ујутро . Не треба бити доктор да би
  закључили који од ових двојице ће бити здравији и дуже живети. Слично је и са
  биљкама. Да би биљка била здрава и да би могла да да већи и квалитетнији
  принос потребно јој је да живи у здравој земљи и да се добро храни. Хајде опет
  да се вратимо на оног првог човека из града, који каже: „да истина је да живим
  нездраво и у загађеној средини али зато ја пијем антибиотике сваки дан и зато
  ни једна болест не може да ми науди!!!” Слично је и у пољопривреди данас,
  имамо загађену земљу са тешким металима, често пута стерилну, у њој ништа не
  живи(нема микроорганизама), плус јако сиромашну нутријентима или веома лоше
  избалансирано због неконтролисаног ђубрења вештачким минералним ђубривом које
  причењава већу штету него корист. Ситуација је тешка али не брините рећи ће
  стручњаци, ми имамо решење, ђубрите биљке преко листа, (фолијарно), на тај
  начин биљка ће добити све што јој је неопходно, а о земљи не брините, она није
  важна, служи само да прчврсти биљку да је ветар не одува. Наравно не кажу баш
  тако али се тако опходе према њој. Ако раземете ову материју, питали би сте
  стручњаке (такозване агрономе) а како да заштитимо биљке од болести, извадиће
  из свог арсенала списак са хиљадама препарата за све болести које препоручују
  да се користе превентивно али и у случају када биљка оболи. Сада се користе
  препарати који су толико токсични да инсекти ни не покушавају да једу воће и
  поврће јер препознају да је то отровно. Такве биљке ми данас конзумирмо и што
  је још страшније дајемо својој деци, чак и незнајући какве послесице могу
  настати јер су резултати видљиви тек након неолико година а можда и деценија.
  Морамо се вратити на човека и опет направити поређење. Замислите овај пример,
  човек се разболи и оде код лекара на преглед. Доктор га прегледа и каже Ви сте
  озбиљно болесни, изазивач болести су алкохол и цигарете, зато сте добили рак
  плућа и јетре, али не брините, ви наставите да пушите и пијете а ми ћемо вам
  преписати лекове за рак, јер вас не убијају цигарете већ рак. Сваки нормалан
  човек би се окренуо и потражио новог лекара. Ми данас видимо баш такав однос и
  према биљкама, људи се баве последицама а не узроцима. Не покушавамо да за
  биљку обезбедимо здраву средину у којој ће она да се развија и напредује, већ
  је садимо у болесну земљу и трудимо се да је одржимо здравом уз помоћ
  хемикалија, то заправо звучи сулудо и искрено немогуће. То личи на оног човека
  који би да се од болести чува антибиотицима. Здрава биљка је она која живи у
  здравој и квалитетној земљи, има здрав и јак корен и има здрав надземни део.
  Не можете имати здраву јагоду ако јој је корен болестан или ако је земља
  стерилна или у још горем случају контаминирана патогеним организмима.
dateModified: '2018-02-14T06:49:23.034Z'
datePublished: '2018-02-14T06:49:24.549Z'
title: ''
author: []
publisher: {}
via: {}
hasPage: true
sourcePath: _posts/2018-02-14-ova-chlanak-posveen-e-ubreu-i-zdravu-agoda-pokushaemo.md
starred: false
datePublishedOriginal: '2018-02-14T06:48:45.262Z'
url: ova-chlanak-posveen-e-ubreu-i-zdravu-agoda-pokushaemo/index.html
_type: Blurb

---
Овај чланак посвећен је ђубрењу и здрављу јагода. Покушаћемо као и до сада на једноставан и прост начин да вам приближимо ову комплексну тему. Да би боље схватили шта значи правилан узгој јагода направићемо аналагоју са човеком. Замислите човека, један који се нездраво храни, живи у граду, удише смог издувних гасова, микрочестице отровних аутомобилских гума и притом ради у производњи ципела и лепи ђонове у седећем положају. И другог човека који једе здраву храну, живи у планини, ради у башти, пије планинску изворску воду, нема стреса, леже у 9 увече и буди се у 5 ујутро . Не треба бити доктор да би закључили који од ових двојице ће бити здравији и дуже живети. Слично је и са биљкама. Да би биљка била здрава и да би могла да да већи и квалитетнији принос потребно јој је да живи у здравој земљи и да се добро храни. Хајде опет да се вратимо на оног првог човека из града, који каже: „да истина је да живим нездраво и у загађеној средини али зато ја пијем антибиотике сваки дан и зато ни једна болест не може да ми науди!!!" Слично је и у пољопривреди данас, имамо загађену земљу са тешким металима, често пута стерилну, у њој ништа не живи(нема микроорганизама), плус јако сиромашну нутријентима или веома лоше избалансирано због неконтролисаног ђубрења вештачким минералним ђубривом које причењава већу штету него корист. Ситуација је тешка али не брините рећи ће стручњаци, ми имамо решење, ђубрите биљке преко листа, (фолијарно), на тај начин биљка ће добити све што јој је неопходно, а о земљи не брините, она није важна, служи само да прчврсти биљку да је ветар не одува. Наравно не кажу баш тако али се тако опходе према њој. Ако раземете ову материју, питали би сте стручњаке (такозване агрономе) а како да заштитимо биљке од болести, извадиће из свог арсенала списак са хиљадама препарата за све болести које препоручују да се користе превентивно али и у случају када биљка оболи. Сада се користе препарати који су толико токсични да инсекти ни не покушавају да једу воће и поврће јер препознају да је то отровно. Такве биљке ми данас конзумирмо и што је још страшније дајемо својој деци, чак и незнајући какве послесице могу настати јер су резултати видљиви тек након неолико година а можда и деценија. Морамо се вратити на човека и опет направити поређење. Замислите овај пример, човек се разболи и оде код лекара на преглед. Доктор га прегледа и каже Ви сте озбиљно болесни, изазивач болести су алкохол и цигарете, зато сте добили рак плућа и јетре, али не брините, ви наставите да пушите и пијете а ми ћемо вам преписати лекове за рак, јер вас не убијају цигарете већ рак. Сваки нормалан човек би се окренуо и потражио новог лекара. Ми данас видимо баш такав однос и према биљкама, људи се баве последицама а не узроцима. Не покушавамо да за биљку обезбедимо здраву средину у којој ће она да се развија и напредује, већ је садимо у болесну земљу и трудимо се да је одржимо здравом уз помоћ хемикалија, то заправо звучи сулудо и искрено немогуће. То личи на оног човека који би да се од болести чува антибиотицима. Здрава биљка је она која живи у здравој и квалитетној земљи, има здрав и јак корен и има здрав надземни део. Не можете имати здраву јагоду ако јој је корен болестан или ако је земља стерилна или у још горем случају контаминирана патогеним организмима.

Шта је стерилна земља и шта проузрокује стерилитет и које су последице?

Земља је живи организам у којој влада хармонија између разних малих и великих живих бића. На једном квадратном метру здраве земље живи већи број организама него свих људи који су живели на планети земљи од постанка света. То су микроорганизми који живе у симбиози са биљкама и који једни другима помажу да буду здраве и да се несметано размножавају. Међутим, никада се не размножавају тако да једна врста преовлада и на тај начин уништи другу врсту. Међутим постоји начин како се ови организми веома једноставно уништавају, довољно је само једно прскање ТОТАЛОМ, већ смо писали о овом опасном отрову, коришћењем вештачких минералних ђубрива, прскањем биљака разним препаратима за заштиту од разних болести али свакако и они препарати који се користе за сузбијање инсеката. Значи једноставно уништавање али дуг и напоран повратак истих. Потребне су године да би се микроорганизми вратили и наставили да живе у хармонији. Дефицит истих у земљи проузрокује сабијање тла, јер њима се хране глисте, које такође играју велику улогу у растреситости тла али и стварању кисеоника. Сабијено земљиште постаје тешко и практично мртво за ваше биљке, јер не пропушта влагу, у њему нема кисеоника који је неопходан микроорганизмима за њихово стварање. Морамо напоменути још једну сулуду идеју која се користи у третирању земљишта а то је термичка обрада када се земља пржи како би се сузбили патогени организми и како би могли и по ко зна који пут да на њиви садите једну те исту културу много година у континуитету. Иако треба да знамо да је ротирање култура неопходно како би земља остала здрава и како би смо имали шта да оставимо и за нашу децу. Такав приступ како у пољопривреди али и свему другом у животу је и довео да човек страда, пати и да постане несрећно и болесно биће. Сад је мало јасније колику улогу имају микроорганизми на земљиште али како утичу на биљке је још занимљивије. Ево како то функционише: На кореновом систему и око њега живи велики број тих малих створења, они чувају биљку од уљеза, тј од заразних болести које нападају коренов систем и чим се таква болест појави добри огранизми реагују и убијају напасника. Из овога схватате да су добри микроорганизми заправо имуни систем кореновог система. Међутим то није њихова једина улога, заправо они разлажу микро и макро елементе и помажу да их биљка што лакше повуче из земље. Ево слика како то изгледа
![](https://the-grid-user-content.s3-us-west-2.amazonaws.com/65a0f8c2-d772-4e52-a7bd-a6ad0c412eaa.png)

Да вас не уплашимо, помислићете шта ја сад да радим, ја сам земљу већ затровао или сам је купио или закупио у таквом стању. Земља се обнавља, потребно је неколико година да се све врати у нормалу ако се човек не меша и не прска и не ђубри. Међутим понекад човек може и да убрза опорвак, да врати све на своје место али и да земљу још више обогати него што би природа то сама учинила. У некој од тема обрадили смо како да сами створите ове бактерије и гљиве и како да вашу земљу учините богатом и здравом. И не треба вам много новца да би сте то успели, потребно је мало труда и мало времена, и свега неколико хиљада динара. Добар индикатор да се у земљи налазе микроорганизми су заправо глисте. Велика количина глиста рећи ће вам да сте на добром путу. Оне се хране разним микроорганизмима, тако што бушећи канале гутају земљу и из ње издвају и варе разне бактерије, кваси и гљиве. Такође можете увек користити микроскоп ако га имате, узмите корен биљке, оперите га у малој количини воде, заједно са земљом, сачекајте да се земља у води слегне на дно и једноставно са пипетом узмите кап или две воде, ставите под микроскоп и видећете један нови и чудесан свет. Уколико приметите огроман број организама који се крећу значи да ј земља здрава и квалитетна. И као што смо већ напоменули код садница, бели корен је здрав корен и на њему живе добре бактерије и гљиве. Никада то не заборавите. Ово је списак неколико добрих бактерија

* Bacillus subtilis Biocontrol. ...
* Hirsutellia Biocontrol Fungus. ...
* Biofertilizer Aquaponics & Biochar. ...
* Gluconacetobacter diazotrophicus Nitrogen-fixation. ...
* Fungus Isaria fumosorosea Controls Flys. ...
* Bacillus thurigiensis var israelensis BTI. ...
* The Amazing Actinomycete Bacteria. ...
* Pseudomonas fluorescens Phosphate Solubilization.

Ако желите више да сазнате о свим овим бактеријама и гљивама посетите сајт

<article style=""><img src="https://s3-us-west-2.amazonaws.com/the-grid-img/p/3ed4afc9ae17563c2faccbc7c555a769c9a180bb.jpg" /><h1>Beneficial Microorganisms</h1><p>There are a handful of microorganisms that do the majority of the work keeping our plants feed and healthy. The final author of all nutrients are bacteria and fungus. All other micro and macro organisms only prepare the decomposing plant or animal material for the final conversion.</p></article>

Неке врсте бактерија са лакоћом убијају и инсекте који би вам потенцијално правили проблеме, попут бактерије _Bacillus thurigiensis var israelensis BTI. _Друга важна ствар јесте да је земља богата свим макро и микро елементима. Свакој биљци су потребни основни минерали, пре свега за добро здравље, затим за правилан развој и на крају, добар принос. Не можете се усредсредити на принос ако сте прескочили прве две важне ствари. Јагода се развија тако што ствара добар корен, затим прави круну, то је део који је одмах изнад земље, тај део никада али никада не смете затрпати земљом као што смо већ објаснили у делу о садњи, и на крају ствара лист. Круна је заправо део који ће одредити колико приноса ће бити у току једне сезоне, што значи мала и слабашна круна, мали и принос. Такође круна ће одредити колике величине ће бити цвет, мали цвет, мала јагода, велики цвет велика јагода. И наравно здрав лист ће омогућити да биљка обавља свој процес фотосинтезе. Уколико је лист оштећен или болестан, биљци ће бити ускраћена сунчева светлост и доћи ће до одумирања. Осим добрих миркоорганизама за здравље и квалитет јагода велику улогу играју и макро и микроелементи.

**макроелементи**:

Пет макроелемената који су неопходни за правилан развој јагода су азот, калијум, калцијум, фосфор и магнезијум. Сваки од њих има своју одређену улогу и сваки је есенцијалан у животу јагода.

**Азот (N) **је кључни нутријент за раст јагода. Корен биљке га апсорбује из земље. Углавном у облику неорганског азота, (нитрата NO3- или у олику амонијака NH4+) и органског азота(амино киселина и протеина). Адекватно снабдевање азотом је неопходно за развој листа, живића, цвета и плода. Недостатак овог елемента може да успори развој биљке као и да смањи принос. Међутим неадекватно и прететано ђубрење такође има негативан утицај на принос јер претерано развијен лист може да заклони плодове од сунца што ће свакако умањити и квантитет али и квалитет плода. Такође плодови постају мекши и брже пропадају. Превише листова створиће микроклиму, која за резултат доводи до стварања болести кореновог система која се назива сива трулеж.
![](https://the-grid-user-content.s3-us-west-2.amazonaws.com/af24d933-a904-474e-aa3d-d51e851370ab.jpg)

Због превише влаге и недовољно светла, болест се ствара и полако продире у корен. Затим кроз круну одлази у стабло што доводи до одумирања биљке. Суфицит азота није баш лако уочити голим оком, па би зато требало спроводити анализе али јасно је да то није баш увек лако и доступно, па због тога треба бити веома обазрив у коришћењу азота. Добра ствар је што биљка јако брзо узима азот из земље па ако сте увидели да сте претерали увек можете прескочити једно ђубрење. Недостатак азота је лакше визуелно установити. Манифестује се тако што старији листови попримају светлију боју.
![](https://the-grid-user-content.s3-us-west-2.amazonaws.com/840e554f-32d9-47ef-9948-fb9a15d17159.png)

Ово не важи за младе листове јер они још увек узимају азот из круне али и из старијих листова. Веома изражен недостатак азота манифестује се тако што стабло листа поприма црвенкасту боју која се касније преноси на лист. Стабло листа постаје веома лако ломљиво. Овај индикатор важи само у вегетативном периоду, не пред зиму када су листови већ веома стари и када биљка повлачи азот из стабла. Недостатак азота у неким случајевима видљив је и на листовима који се налазе на плоду, они такође попримају црвенкасту боју.
![](https://the-grid-user-content.s3-us-west-2.amazonaws.com/54ae8a9a-8bf9-4f2f-a411-a685dd1ffb14.png)

Пре садње као што смо напоменули потребно је извршити анализу и основно ђубрење. Стручно лице које врши анализу даће вам и инструкције како да правилно извршите основно ђубрење на основу тренутног стања вашег земљишта. Ту ће вам бити понуђена опција и бацања стајског ђубрива, колико тона је неопходно али при избору истог водите рачуна да је ђубриво прегорело јер у себи може да садржи опасне бактерије попут салмонеле или е-коли али и семе разних трава које касније могу да вам стварају проблеме. Уколико сте све то испоштовали неопходно је додатно хранити ваше биљке азотом. У години садње, једном недељно кроз систем за наводњавање пропустити 3,5-4 кг по хектару, азотног ђубрива. Све негде до средине септембра, али то свакако зависи од временских услова, уколико је јесен топла може се наставити са ђубрењем и до краја септембра. Затим треба престати како би биљка повукла сокове и почела да се припрема за зиму.

У години бербе потребно је извршити око 15 ђубрења и то четири пре почетка бербе, два у Марту и два у Априлу. Берба би требала да почне почетком Маја, тада извршити последње ђубрење азотом и то не чинити више док траје берба. Са осталих 8 треба почети након бербе одприлике почетком Јуна и распоредити их тако да са ђубрењем завршите средином или крајем Септембра. Такође количина која се користи је 2,6-8кг по хектару, азота при сваком ђубрењу. Неки стручњаци кажу и до 11 кг по хектару, али ми се придржавамо препоруке универзитета за агрокултуру из Калифорније и не наносимо преко 8кг. Јако је важно правилно вршити ђубрење. Све зависи од временских услова и колика је количина влаге у земљи. Уколико је земља сувља прво заливајте јагоде неколико минута, па затим кроз систем кап по кап пропустите и азот и на крају опет заливајте још 10-15 минута. Уколико је земља влажна онда заливање треба скратити на минимум. Ми увек користимо велики канистер за воду од 1000 литара. Ту умножавамо микроорганизме и пред само заливање додајемо и ђубрива па све наносимо на јагоде кроз систем. На тај начин ђубрива се равномерније наносе на целу површину.

**Фосфор (P) **je веома важан елемнет који биљкама даје снагу и игра велику улогу у стварању плода. Такође веома је важан након садње или пресађивања биљака за стварање кореновог система. Ретко када ће земљиште бити у дефициту са фосфором, али на жалост овај елемент није увек доступан биљци због неколико разлога. Пре свега то је киселост земљишта, уколико је земљиште сувише кисело(<5,5 ПХ) или сувише базно (\>8 ПХ), али и превелика количина цинка, магнезијума и калцијума умањује доступност фосфора биљкама. Ако се вратимо на слику о микроорганизмима видећемо њихову улогу око снабдевања јагоде фосфором, они га конзумирају и разлажу, а након смрти фосфор постаје доступан биљкама. Тако да морамо да вам поново кажемо држите отрове подаље од ваше њиве. Фосфор је елемент који полако долази до биљке и требао би се наћи у њиви пре саме садње. Први симптоми у случају недостатка овог елемента су црне метално сјајне мрље које се појављују на ободима листова, а озбиљнији дефицит фосфора манифестоваће се тако што ће листови попримити црвенкастo љубичасту боју на ободима.
![](https://imgflo.herokuapp.com/graph/2b2431f8e7ba7b0/3d7c9674a94f02b57a17a42b2b1f6dc6/croprotate.png?cropheight=387&cropwidth=959&degrees=0&input=https%3A%2F%2Fthe-grid-user-content.s3-us-west-2.amazonaws.com%2Fee70f020-b4b9-4ae1-a656-2ab71860cf31.png&x=5&y=4)

Такође плодови ће бити ситнији а корен недовољно развијен и тамније боје. Уколико приметите да је вашим биљкама неопходан фосфор, морате га допремити кроз систем за наводњавање у течном стању. Грануле или неко друго органско ђубриво у чврстом стању неће дати резлтате довољно брзо. Као што је речено фосфор треба применти пре садње и то кроз основно ђубриво. И то одприлике 2.5 до 3 кг на сваких хиљаду биљака. Та количина фосфора задовољиће потребе биљке у наредних неколико година. Постоје истраживања која се показала да додавањем фосфора у течном стању кроз систем за наводњавање кап по кап, у пролеће додатно утичу на развој цвета и плода као и кореновог система. Уколико се одлучите за кристално ђубриво онда вам је добар избор за ову сврху НПК 10.40.10\. Одприлике 1кг ђубрива на 100 биљака. И још једно ђубрење у току цветања и то помешано са калијумом. НПК 4.10.40\. Ово ће такође учинити плодове већим, али појачати сласт и учинити плодове црвенијим. И то одприлике 0,6 до 0,8 кг на 1000 биљака. Уколико користите течна фосфорна ђубрива треба се придржавати упутства за дозирање. Нарвно није нам циљ да промовишемо ни једну компанију а поготово не вештачка ђубрива, али даћемо вам називе неких производа које дају добре резултате а не наносе штету вашој њиви. У другој теми објаснили смо како да направите сами своја природна ђубрива, која вас неће пуно коштати а која ће сигурно дати добре резултате. Такве препарате без бојазни можете сами правити и примењивати без заштитних маски, рукавица, а плодови ће бити крупни и невероватно слатки. Ми смо имали плодове од 50 грама, изразите боје и сласти, и восоког сјаја и то захваљујући људима из разних земаља, који су своје знање поделили са нама. Наша жеља је да се то знање шири и дели бесплатно како би сви били здравији и срећнији. Ово је јагода коју смо ми произвели, без икаквих заштитних средстава и хемије. Користили смо искључиво органска ђубрива. Као што можете да видите на слици боја, сјај и чврстоћа као и правилан облик и распоред семенки, су показатељ да је јагода добила све елементе.
![](https://the-grid-user-content.s3-us-west-2.amazonaws.com/c1da53c7-eb87-4b31-960e-d8b4769ee565.jpg)

Треба напоменути, да уколико плод неке биљке одступа од облика, боје, укуса и сласти значи да тим биљкама нешто недостаје или да су на неки начин оштећене (рецимо мраз може да изазове дефоримтет плода). Јагоде су веома осетљиве на промене или дефицит неке храњиве материје и те промене су веома изражене. Постоје сорте јагода које имају различите облике, од округлих па све до издужених па чак и необичних и неправилних облика. Али при избору садног материјала важно је да знате каквог облика и крупноће ће јагода бити јер на тај начин ћете знати да ли ваше јагоде храните на прави начин. Вратићемо се на даље анализирање свих микро и макро елемената али морамо да напоменемо пар ствари како би вас и даље задржали фокусираним на правилној прихрани јагода. Оног момента када дође берба чини ће вам се да проблеми тек почињу. Дошао је моменат да то продате, уколико немате добар квалитет, тј најбољи могући, осетићете суровост софистицираног српског купца (да, озбиљно то мислимо, људи у Србији јако добро знају шта је квалитетно воће и поврће). Бићете само један у мору који има исти и просечан прозвод, полу зелен, кисео или гњецав. Доћи ће и накупци који ће вам одредити неку смешну цену, а ви немате избора и морате то да продате. Уколико будете имали добар производ, без обзира на кризу која влада у Србији купци ће радије издвојити и 100 динара више за добар производ него купити лош. Навешћемо вам наш пример из 2017, све јагоде смо продали по цени од 250-300 дин по килограму. Када су сви продавали јагоде по 170 дин, ми смо продавали по цени од 300 динара, јер смо имали прозвод који је био супер квалитета. Куповали су људи по 20 кг за слатко и сокове. Ни у једном тренутку није био проблем продати јагоду. Паковали смо их у кутује од пола килограма и продавали по цени од 150 дин. У том моменту све што сте уложили, труд, знање, новац, све се исплати. Неопходно је урадити правилно ђубрење како би се ваш производ истако. И да напоменемо треба избегавати сорте које су претерано атипичног облика и величине јер купци могу помислити да се ради у ГМО храни или претераном прскању разном хемијом. Сорта Алба и Клери су наше омиљене јагоде.

**Калијум (К) **је трећи макро елемент који је неопходан јагодама и то у релативно великим количинама. Игра велику улогу у складиштењу воде у кореновом систему и помаже у сакупљању шећера у плодовима. Калијум помаже у борби са бактеријским и гљивичним обољењима и важан је елемент у десетинама ензимских реакција. Калијум да би био доступан биљкама мора увек да буде заједно са магензијумом и то у односу 4:1 за калијум. Уколико је ова равнотежа нарушена биљка неће моћи да узима oвај важан елемент. Дефицит Калијума (<1.3%) уочљив је на старијим и нижим листовима. У почетку ће се јавити тамнија мрља на крајевима или самој средини листа која ће касније почети да се шири а лист да бледи.
![](https://s3-us-west-2.amazonaws.com/the-grid-img/p/d707f45d80001eaeccc114811d426f8d03abdea0.png)

Недостатак калијума је видљив и на самом плоду, плодови немају природну јарко црвену боју и често су безукусни. Сталони (вреже) који дају живиће су углавном доста танки и кратки. Дефицит калијума могуће је помешати и са недостатком магнезијума, зато је јако важно добро се посветити овом нутријенту и његовом значају као и балансирању са другим елементима који су уско повезани са калијумом, као што су натријум, калцијум, магнезијум и фосфор. Можда ћемо имати прилику овој теми да посветимо цео један чланак, а ви ако имате неких питања увек нас можете позвати да вам објаснимо како то функционише и како правилно да балансирате ове нутријенте. Калијум је неопходно применити пре саме садње кроз основно ђубрење (грануле, компост или стајско ђубриво) и након садње као и при формирању плода у кроз систем кап по кап. Пратите упутства произвођача колику количину ђубрива вам је потребно, ако је упитању гранулисано водотопиво ђубриво НПК 13.0.46 и то 0,7-0,8 кг на 1000 биљака. Уколико је земљиште песковито потребно је применити већу количину калијума. Како изгледа дефицит калијума можете погледати у пракси.

<iframe src="https://cdn.embedly.com/widgets/media.html?src=https%3A%2F%2Fwww.youtube.com%2Fembed%2FMlzQFn7enFQ%3Ffeature%3Doembed&amp;url=http%3A%2F%2Fwww.youtube.com%2Fwatch%3Fv%3DMlzQFn7enFQ&amp;image=https%3A%2F%2Fi.ytimg.com%2Fvi%2FMlzQFn7enFQ%2Fhqdefault.jpg&amp;key=a715cf41cc93453ca338d350cd26f87b&amp;type=text%2Fhtml&amp;schema=youtube" width="640" height="360" scrolling="no" frameborder="0" allowfullscreen="" style=""></iframe>

**Калцијум (С) **је други најважнији макроелемент, који има јако пуно фунција у животу јагода. Он је главни елемент ћелијског зида, игра улогу у формирању унакрсних веза унутар пектинске полисахаридне матрице. У тренутку убрзаног раста биљке, формирања цвета и плода, његове чврстоће и дуготрајности, доступност калцијума је од огромног значаја. Kалцијум је повезан са биосинтезом протеина и семена, помаже у стварању кореновог система и кретању угњених хидрата унутар биљке. Недостатак овог елемента може ометати развој биљке, али и самог корена који је неопходан за узимање других елемената из земље, и на тај начин успорити раст и напредак биљке. У тренутку убрзаног развоја биљке, недостатак калцијума је изражен на младим листовима. Врхови листова се не отварају у путпуности и постају црни, Такође стабло листа почиње да се су суши и долази до сламања.
![](https://s3-us-west-2.amazonaws.com/the-grid-img/p/9afd57e93b1a2e36161594744234ad4545f3d3dd.png)

Дефицит може бити изаражен и на плодовима тако што плод остаје умањен и густо прекривен семенкама, веома тврд и кисео. Корен постаје тврд, кратак и таман. Недостатак калцијума је веома повезан са киселошћу земљишта, уколико имате јако кисело земљиште засигурно ће вам се појавити проблем са калцијумом. Предпостављате да калцијум имате и у води којом заливате јагоде, тако да и то треба узети у обзир као нимало безначајан извор калцијума. Међутим постоји јако битан моменат када би требало да ваше јагоде нахраните овим елемeнтом, а то је пред само цветање. Το ће утицати на боју и чврстоћу плода.

Наша препорука је органско ђубриво MYR CALCIUM BORON, препорука произвођача је да се наноси фолијарно и то око 1,5-2,5Л по хектару, Бор такође има јако велику улогу и наноси се у исто време када и калцијум тако да је ово јако добра комбинација. Уколико се одлучите да сами правите своје калцијумово ђубриво почните да сакупљате љуске од јаја а ми ћемо вас научити како правилно да га направите и примените на ваше биљке. И јако је важно да напоменемо да недостатак калцијума може да се помеша са прекомерном употребом хербицида који садрже сумпор диоксид али и присуством инсеката који исисавају сокове из листова као што су скакавци и лисне ваши.

**Магнезијум (Mg)** биљка увек узима преко корена и то облику двовалентног катиона Mg2+. Веома је важан минерал за развој биљке, игра главну улогу у изградњи хлорофила, од којег зависи фотосинтеза. Помаже усвајање и кретање фосфора у биљкама, помаже синтезу аминокиселина и ћелијских протеина, концетрацију витамина А и Ц. Као и калцијум вероватно је могуће да се у води којим заливате јагоде налази и магнезијум и то у количини од 15-60 грама на 1000 литара. Вршена су нека истраживања и устанвљено је да у једној сезони преко заливања наноси се од 75 до 300 кг овог елемента. Међутим треба знати да је то далеко испод неопходих количина. Да би се задовољила потреба јагода за овим минералом неопходно би било да се налази око 180 грама Mg на 1000 литара воде. Зато је веома важно извршити правилно ђубрење. Као што је већ речено у делу о калијуму неопходно га је наносити увек у одређеној размери заједно са калијумом и то 4:1 за калијум. Уколико анализом утврдите да имате недостатак овог елемента пре садње, веома лако се врши корекција додавањем магнезијумовог кречњака неколико месеци пре садње. Али исто тако и преко система за наводњавање коришћенем магензијум сулфата, или популарно звана епсом со. Ово је природан прозвод који веома препоручујемо али ако га набављате преко интернета, или неких апотека, важно је да не купујете епсом со која у себи садржи етерична уља јер такви производи су намењени за спа центре, купке, производњу козметичких препарата а не за пољопривреду. У пролеће 2017 смо први пут применили органско ђубриво Патенткали (30% калијум, 10% магнезијум, 42% сумпора), 2 грама око сваке биљке и резултати су били одлични. Иста фирма производи и Магнезијум сулфат а назив ђубрива је Епсо топ(16% магнезијум и 32% сумпор), такоће природан производ који је дозвољен у органској производњи и наноси се фолијарно или кроз систем кап по кап, међутим немојте заборватити на баланс између калијума и магнезијума. Недостатак магнезијума је изражен на старијим листовима. На крајевима листа долази до хлорозе тј. избељивања листа и на крају до одумирања листа уколико се не изврши прихрана магензијумом. На плод дефицит магнезијума се не испољава много, плод је мало светлије боје и мало је мекши.
![](https://the-grid-user-content.s3-us-west-2.amazonaws.com/e058aae8-bf1c-4fd8-b02e-0410510a1fb8.png)

**Микроелемти**

Два најважнија микроелемента у у правилном развоју јагода су бор и цинк. А затим су то гвожђе, бакар, манган и молибден. Ове елементе биљка углавном узима преко корена. Њихова доступност највише зависи од киселости земљишта, па тако сви елементи осим молибдена најдоступнији су биљкама земљишту чија је ПХ вредност између 5 и 7,5\. Док молибден је најдоступнији биљкама када је ПХ вредност већа од 6,5\.

**Бор (B) **je елемент који је веома повезан са калцијумом јер појачава његову ефикасност. Међутим уколико дође до недостатка калцијума бор ће постати токсичан, као и уколико се претера са ђубрењем овим елементом. Проблем око правилне примене је такође што се бор веома лако разлаже и постаје лако доступан биљци, што није увек случај са калцијумом, јер на његову доступност такође утичу и други елементи. Бор је нарочито лако доступан у влажном и лаком земљишту док у се доступност умањује у сувљим условима. Иако потребе биљака за овим елементом су веома мале, улога бора је веома важна за правилан развој јагода. Бор повећава доступност азота јагодама, игра важну улогу у правилном развоју цвета и плода. Помаже биљци у развоју кореновог система јер биљке захваљујући бору имају способност издуживања кореновог система. Дефицит бора може се довести да корен остане кратак. Овај минерал помаже и у преносу шећера из листова од семенки у плодовима. Постоје многи разлози зашто може доћи до недостатка овог елемента код јагода, али навешћемо главне: Превише влажна, кисела или алкална земљишта. Земљишта која су песковита и лака. Превелика употреба калијума и азота. Сува земља такође умањује приступачност бора. Земља која нема довољну количину органске материје (мање од 2%). Недовољна количина органских фосфата умањује ефективност бора. Млађи листови први показују недостак бора тако што крајеви постају жути
![](https://the-grid-user-content.s3-us-west-2.amazonaws.com/d8d7f952-bda5-45dd-b4ad-6fdacc01cfed.png)

а ако пажљиво посматрате цветове увидећете неправилонст у изгледу али и заостатак у развоју. Латице су много мање и раздвојене, што је сигурно доказ да имате дефицит. Недостатак је уочљив и на плодовима.
![](https://imgflo.herokuapp.com/graph/2b2431f8e7ba7b0/fedda2b9fe805cef69ae6e21477460c9/croprotate.png?cropheight=426&cropwidth=960&degrees=0&input=https%3A%2F%2Fthe-grid-user-content.s3-us-west-2.amazonaws.com%2Fcdb35e30-6888-4e26-b2ee-f8dc21b03c30.png&x=7&y=7)

Уколико уочите недостатак бора, потребно је извршити ђубрење и као што смо навели у делу са калцијумом, постоји одлично органско ђубриво MYR CALCIUM BORON. Препорука експерата је да не би требало наносити више од 500 грама по хектару годишње. Наше мишљење је да је фолијарно ђубрење идеално када је бор упитању јер бор није лако покретљив кроз биљку, тако да директно наношење ће правилно бити распоређено по целој биљци. Треба опет напоменути да је коришћење бора веома одговоран посао и да треба бити веома обазрив јер је овај елемент веома токсичан за биљку а додатни проблем ствара то што између дефицита и суфицита је веома мала граница. А и симптоми на листовима су веома слични. Зато вам саветујемо да погледате и овај видео, како би сте имали јаснију слику како изгледа суфицит бора на јагодама.

<iframe src="https://cdn.embedly.com/widgets/media.html?src=https%3A%2F%2Fwww.youtube.com%2Fembed%2F8X8U3A5TgJI%3Ffeature%3Doembed&amp;url=http%3A%2F%2Fwww.youtube.com%2Fwatch%3Fv%3D8X8U3A5TgJI&amp;image=https%3A%2F%2Fi.ytimg.com%2Fvi%2F8X8U3A5TgJI%2Fhqdefault.jpg&amp;key=a715cf41cc93453ca338d350cd26f87b&amp;type=text%2Fhtml&amp;schema=youtube" width="640" height="360" scrolling="no" frameborder="0" allowfullscreen="" style=""></iframe>

**Цинк (Zn) **други важан макроелемент у развоју и животу јагода. Цинк игра главну улогу у формирању аксина који имају улогу у регулацији раста биљака и издуживању стабљика као и у формирању плода. Активира велики број ензима, учествује у формирању хлорофила и неких угљених хидрата, претварању скроба у шећере. Важан је елемент у повлачењу влаге из земље, али и повећава отпорност биљке на ниже температуре. Цинк је лакше доступан биљкама у киселијим земљиштима, док у базним његова доступност се у многоме умањује, тако да у кречњачким подручјима, треба посебно обратити пажњу на овај елемент. Уколико се користи прекомерна примена фосфорних ђубрива, доступност цинка се такоће умањује. Песковита и лака земљишта као земљишта у којој нема довољно микоризалних гљивица. Недостатак цинка биљка покушава да надокнади са калцијумом или манганом што доводи до фитотоксичности (Фитотоксичност је токсични ефекат помоћу једињења у време раста биљака. Оваква оштећења могу бити узрокована широким спектром једињења, укључујући трагове метала, соли, пестициде или алелохемикалије тј. Хемикалије створене од живих организама). Дефицит је уочљив на младом лишћу и то тако што врхови почињу да жуте, како се лист даље развија врхови постају ужи и издужени. Лист заостаје у развоју и поприма светлу боју. Недостатак цинка не утиче на крупноћу и изглед плода али свакако смањује број плодова по биљци.
![](https://the-grid-user-content.s3-us-west-2.amazonaws.com/059af5a7-4f63-4ac3-b644-43935aa1e52f.png)

Цинк се на нашим тржишту продаје у различитим облицима, као цинк оксид(ZnO) који се јако споро разлаже и неопходно га је применити много раније него што је он биљци потребан. Уколико уочите недостатак цинка ова опција вам неће бити од користи јер ће биљка бити у могућности да га повуче из земље тек пред сам крај сезоне а то може бити већ доста касно. Много ефикаснији цинк је онај у сулфатном облику, такво ђубриво има ознаку (ZnSo4), може се нанети фолијарно и брзо и ефикасно ће дати жељене резултате. Међутим у пракси овакав начин прихране цинком може оштетити, младе листове, цветове и плодове уколико се не приджавате правилног дозирања. Савет је свакако да уколико имате времена прво пробате са прскањем на мањој површини и пратите да ли долази до токсичности биљака или не. Ми смо свакако за органску варијанту, уколико купујете цинк наша препорука је zinfol 150\. Наноси се фолијарно или преко система за наводњавање. Препорука произвођача је 0.8Л по једном хектару. 2-5 пута годишње. Зависно од земљишта.

**Гвожђе(Fe) **Улога гвожђа у биљкама везана је за његову оксидно-редуктивну способност у процесима фотосинтезе, дисања, образовања хлорофила, редукције нитрата и нитрита, метаболизму угљених хидрата. Гвожђе повећава дебљину листа што олакшава кретање хранњивих вредоности кроз биљку и директо утиче на повећање приноса. Такође листови постају тамнији што повећава апсорпцију сунчеве светлости. У природи гвожђе је веома распрострањено, велике количине се налазе у земљишту међутим оно није увек доступно биљкама. Постоји много разлога за то али главни су свакако прекомерна упутреба сулфатних ђубрива, превелика доза мангана, бакра и молибдена у земљишту. Алкална земљишта чија је ПХ вредност већа од 7,5 као и кречњачка и слабо водопропустива земљишта. У хладнијем периоду умањује се доспупност гвожђа биљкама као и превелика количина влаге. Зато је јако важно у раном пролећном периоду обратити пажњу на овај веома важан елемент код ваших јагода. Недостатак гвожђа се веома брзо испољава на младим листовима тако што попримају светло зелену боју, листови су танки и меки.
![](https://the-grid-user-content.s3-us-west-2.amazonaws.com/fa6cc0ef-5347-4ef1-a25b-6e2835aa0ba3.png)

<iframe src="https://cdn.embedly.com/widgets/media.html?src=https%3A%2F%2Fwww.youtube.com%2Fembed%2FXLOOM4tD4WA%3Ffeature%3Doembed&amp;url=http%3A%2F%2Fwww.youtube.com%2Fwatch%3Fv%3DXLOOM4tD4WA&amp;image=https%3A%2F%2Fi.ytimg.com%2Fvi%2FXLOOM4tD4WA%2Fhqdefault.jpg&amp;key=a715cf41cc93453ca338d350cd26f87b&amp;type=text%2Fhtml&amp;schema=youtube" width="640" height="360" scrolling="no" frameborder="0" allowfullscreen="" style=""></iframe>

Уколико приметите дефицит гвожђа потребно је брзо реаговати. Најбржи начин је фолијарно ђубрење, које ће дати добре резултате, међутим било би пожељно да извршите анализу земљишта и утврдите ПХ, који је обично највећи узрочник проблема са гвожђем. Да вас подсетимо идеална ПХ вредност ( **P**otential of **H**ydrogen, или на српском: снага водоника, је мера активности водоникових јона (H+) у раствору и на тај начин одређује да ли је дати раствор киселог или базног карактера, користи се скала од 0 до 14, стим што је ПХ <7 кисело и од \>7 базно, 7 је неутрално.) је 6,5 што значи благо кисело земљиште. Постоје и уређаји којима сами можете мерити ПХ, које вам топло препоручујемо да купите уколико се бавите пољопривредом. Недостатак гвожђа не би требао да постане проблем уколико редовно и на прави начин ђубрите ваше јагоде. Најтоплије вам препоручујемо природно органско ђубриво од коприве или од гавеза. Редовним заливањем и додавањем ових ђубрива снабдеваћете биљке довољним количинама гвожђа. На тржишту постоји и органско ђубриво MYR Chlorosis које садржи гвожђе, цинк и магнезијум и користи се као превентива али и у лечељу од хлорозе( Дефицит гвожђа). Наноси се 1-3 литара по хектару.

**Манган (Mn) **je веома важан елемент у репродуктивном периоду развоја биљака. Помаже у стварању амино киселина и протеина, убрзава раст и сазревање плодова. Има улогу у процесима везаним за фотосинтезу, као и у процесу асимилације азота. Недостатак мангана испољава се на младим листовима појавом бледила и како се дефицит повећава тако вене на листовима постају тамније боје док остатак листа постаје све светлији.
![](https://the-grid-user-content.s3-us-west-2.amazonaws.com/e92ee463-60ad-49d8-8bfd-07116ba7df00.jpg)

Разлози због којих долази ди дефицита су разни , а то је пре свега ПХ вредност <4.5 или \>8\. Земљишта са веома високим процентном органске материје као и она која садрже велике количине калцијума. Песковита и лака земљишта или она којима је додаван кречњак. Превелика доза гвожђа и фосфора умањиће доступност манган. Исто тако Прекомерна употреба калијумових ђубрива негативно утичу на приступачност мангана. На тржишту има пуно производа који би били добра опција за решавање дефицита мангана, ми смо издвојили један, Fitofert mangan 12\. Може се наносити фолијарно или фертигационо (кроз систем за наводњавање). Уколико не приметите никакве проблеме не би требало ђубрити на овај начин већ искључиво додавати манган као и остале микроелемнте, како кроз основна ђубрива приликом садње, тако и кроз комплексна ђубрива која се користе за прихрану биљака, као што је Ekobooster 2 или Ekobooster max која су дозвољена у органској производњи. Већ неколико година користимо ове производе и они су дали јако добре резултате, а дефицит неког макроелемента никада нисмо уочили како у засаду јагода тако и у засаду лешника. Може се наносити сваких две недеље а и цена је веома приступачна. Опет да напоменемо немамо намеру да рекламирамо ни једну компанију, већ да са вама поделимо наше искуство и да вам помогнемо да што лакше дођете до органских препарата којима не нарушавате како ваше здравље тако и здравље ваше њиве.

**Бакар(Cu) **je елемент који игра улогу у многим ензимским реакцијама, поготово оних који су везани за респираторни систем биљака. Веома је важан за процес фотосинтезе и помаже у регулацији протока воде кроз биљку. Бакар утиче на чврстоћу, флексибилност и еластичност стабластог дела јагода. Игра важну улогу у метаболизму кореновог система и природан је антифугицид. Као такав често се користи за сузбијање али и као превентива од гљивичних обољења, што може да представља велики проблем за корисне гљивице које живе на биљкама, и штите биљку од потенцијалних болести, због тога такав бакар треба користити само у крајњој нужди. Често ћете чути од наших произвођача јагода да се пред саму зиму јагоде испрскају бакром као заштита. Наш одговор би био:Уколико немате проблеме са неким гљивичним обољењем, боље то не радити, јер на тај начин ће те заштити биљку у току влажног и зимског периода али ћете отворити пандорину кутију јер ћете своју биљку оставити незаштићеном. О овоме ћемо посебно говорити у делу о болестима јагода. Чешће ћете се сусрести са суфицитом бакра него његовим дефицитом. Уколико га има превише, гвожђе и цинк ће постати недосотупни биљкама. Због тога приноси могу да буду веома умањени, а највише осетљиве културе су пшеница, кукуруз, спанаћ, лук, али и велики број воћа. Као што је напоменуто, суфицит настаје углавном због прскања биљака као превентива од болести. На дефицит утиче више фактора, веома кисела и веома базна земљишта, суша, превелика количина азота и фосфата, као и превелика количина цинка у земљишту. Пошто бакар унутар биљке није веома покретан, први симптоми се примећују на младим листовима у облику бледила, али у доњем делу листа близу стабла. Док вене постају тамније боје. Бледило ће се проширити и на остатак листа, док ободи углавном остају тамнији.
![](https://the-grid-user-content.s3-us-west-2.amazonaws.com/53dbfc46-1929-46aa-8368-d8162a0f2d1b.png)

Уколико морате да вршите корекцију најбоље га је приментити фолијарно. Одличан производ дозвољен у органској производњи је Scudo, који у себи садржи поред бакра и аминокиселине и азот. Приликом примене обавезно прочитајте упутство.