---
title: ''
datePublished: '2018-02-07T21:50:13.481Z'
dateModified: '2018-02-07T21:50:11.479Z'
publisher: {}
author: []
inFeed: false
hasPage: true
description: 'ПЛАНИРАЊЕ, ПРИПРЕМА И САДЊА'
via: {}
starred: false
datePublishedOriginal: '2017-12-24T19:24:05.869Z'
sourcePath: _posts/2017-11-29-sada-agoda.md
url: planirae-priprema-i-sada/index.html
_type: Article
_context: 'http://schema.org'

---
ПЛАНИРАЊЕ, ПРИПРЕМА И САДЊА

на самом почетку пре било чега потребно је прикупити што већи број информација и послушати различита мишљења о целом послу. Интернет је препун информација које могу бити у секундама доступне, али с њима треба бити веома обазрив јер много тих информација нису научно валидна већ су заснована на личном мишљењу и искуству, што није увек лоше али оно што је некоме добро можда неће бити за вас. Да би боље разумели навешћемо вам један одличан пример који се често дешава код наших узгајивача јагода. У рано пролеће када јагода почине да да се буди из зимског сна, већина људи па и многи агрономи ће биљке ђубрити азотом. Азот игра велику улогу у развоју листа, и биљка почиње да буја, видећете огромне зелене жбунове из којих провирују јагоде, већина пољопривредника ће бити презадовољна постигнутим послом. Међутим стручњаци из света даће вам другачији савет, да никако не ћубрите азотом у већим количинама у пролеће јер биљка уместо да сву своју енергију усмерава на цвет, па затим плод, биљка ствара лист који заклања сунце и плодови остају мали и кисели, често пута и неправилно развијени. Биљка се обилно ђубри азотом након плoдошења, до краја лета, а затим биљка складишти све што јој јe потребно за следећу сезону у кореновом систему. Због тог и многих других разлога наши узгајивачи постижу веома мале резултате, нека званична истраживања кажу да је то око 4.5 тоне по хектару што је јако мало за наше поднебље и квалитет земље.

Зато ћемо се потрудити да сваку реченицу покријемо стручном литературом, и провереним информацијама, а када будемо износили лична искуства то ће бити и наглашено. Већина информација долази са универзитета из Калифорније, где су вршена вишегодишња истраживања у органском узгоју јагода као и неколико стручних сајтова која се баве овом тематиком.

Пошто сте сакупили много информација и схватили да има јако пуно препрека и много разлога зашто не садити јагоде али и даље је превагнуло оно ДА, ЈА ТО ЖЕЛИМ!!! И одлучили сте да подигнете засад, потребно је знати да бавити се земљорадњом није само посао, већ и начин живота, морате знати да колико год ви мислили да земља служи вама и ви ћете служити њој. Мора да постоји хармонија између човека и земље и ако се она наруши, једна страна ће страдати а то је углавном човек јер ма колико год земљу малтретирали она ће опстати и обновити се а човек је тај који нема много времена у овоземаљском животу.

Уколико желите озбиљно да се бавите јагодама ми вам предлажемо да посадите мању количину, на површини од 25 ари што је могуће да једна петочлана породица углавном одржава сама. То ће смањити трошкове али иако начините грешку, она ће бити на мањој површини а не на рецимо једном хектару. Своје грешке и погрешне одлуке увидећете јако брзо, и већ у следећој сезони исправити на новом засаду. Ми ћемо вам помоћи да погрешне одлуке умањите и детаљно образложити зашто је нешто погрешно или не.

Њива или башта морају бити на осунчаној страни и то најмање 6-8 сати сваког дана, садња поред шума где дрвеће ствара засену, или у брдским пределима на северним странама где нема довољно сунца неће дати добре резултате. Међутим шума може бити добра заштита од ветра јер је јагода веома осетљива на ветрове поготово у време цветања. Било би пожељно да је будући засад што ближе вашем дому како би имали што бољу контролу и брже реаговали у случају неких непредвиђених ситуација, као на пример, нежељени гости, попут људи али и птица и слично. Идеално би било уколико би засад био ограђен али ако би сте ограду постављали због јагода до би свакако била неисплатива инвестиција.

Потребан вам је извор чисте воде: бунар, поток, река или слично. Треба да знате да јагоде захтевају доста воде и да у сушном периоду заливање је неопходно сваког дана. Вода мора да буде доброг квалитета, како би јагоде и микроорганизми који живе у земљи(о овој теми посветили смо посебан чланак) били здрави и како би коренов систем био јак. Такође предлажемо да се изврши анализа воде, а посебну пажњу обратрити на киселост воде. Уколико је вода исправна, вероватноћа да ће и ПХ бити преко 7 што је идеално за биљке. Такође морате бити сигурни да имате довољне количине воде у најсушнијем периоду. Без наводњавања, подизање модерног засада није могуће. Важно је имати пумпу за воду, уколико морате да инвестирате у исту обратите пажњу на капацитет воде који ће пумпа бити у могућности да избаци на сат. И увек мислите о томе да ћете већ следеће године ширити засад. Заливање траје око 30-60 мин на дан, зависно од временских прилика и уколико имате слабу пумпу биће вам потребно много више времена али вероватно и новца за бензин. У модерном засаду на уздигнутим банковима не можете да се ослоните на временске прилике и заливање мора да обављате редовно. Било би јако пожељно да имате своју механизацију: трактор, машина за постављање фолије, мања приколица, пумпа за воду, тример или косачица за траву као и мањег ручног алата, мотика, грабуље, маказе, виле и слично. Наравно могуће је и изнајмити механизацију и ако немате ништа од наведеног изнајмљивање је свакако најјефтинија опција на неки краћи временски период. Пре него што почнете са припремом земље треба извршити анализу и утврдити квалитет али и киселост земљишта. Дајемо вам табелу са свим макро и микро елементима који су неопходни за правилан развој јагода.

Такође табела испод ће вам показати како се правилно врши прикупљање узорака земљишта.

Најједноставније је узимање узорака са сондом, једноставним убадањем сонде до дубине од 30 цм. Ако немате сонду, ашов ће одрадити одличан посао, ископајте рупу тако да имате бар једну оштру ивицу. Лагано ашовом одсеците још један комад земље и извадите земљу заједно са ашовом. Средишњи део по дужини издвојiте ножем, тако да узорак буде дуг око 5 цм и неколико центиметара широк.
![](https://the-grid-user-content.s3-us-west-2.amazonaws.com/e38ea1b8-2758-47c2-bae1-4339469a6f01.png)

Узорак се узима до дубине нормалног третирања тла, односно на дубини од 0-30 цм,  
Анализа даје просечан узорак добијен мешањем свих појединачних узорака са 20 до 25 места равномерно размакнутих преко целокупне површине од које се узимају узорци.  
Ако је тло у великој мери нагнуто или подручје из које се узимају узорци већи од 5 хектара или земљиште из које се узимају узорци нису истог типа, узима се неколико појединачних узорака.  
Након што узмете све неопходне узорке, измешајте их у посуди. Па затим издвојте до 1кг. Ставите узорак у пластичну врећу коју морају пратити следећи подаци:  
- Име власника са адресом,  
- ознака парцеле,  
- дубина узорковања,  
- индикација преткултуре са приносом и претходним ђубрењем,  
- назив усева који треба да се посади за који се узимају узорци  
- датум узорковања.
![](https://the-grid-user-content.s3-us-west-2.amazonaws.com/abd15234-f3fc-4223-92ed-6551fb5d7f38.png)

Након анализе можда ће бити неопходно извршити корекцију ПХ или извршити ђубрење. Када предајете узорак навешћете да садите јагоде и стручњаци који врше анализу ће вам рећи дали и на који начин извршити корекцију ПХ. Такође ћете сазнати дaли имате суфицит или дефицит неког елемента и на основу тих информација изабрати праву комбинацију ђубрива. Ми предлажемо стајско или органско гранулисано као основно ђубриво. Постоји велики избор ђубрива на нашем тржишту али ми већ годинама на свим нашим њивама користимо "Фертор" кокошије органско. Резултати су видни на свим нашим усевима, а најбоље на засаду лешника.

Након анализе треба извршити дубоко орање. Тешко је заиста рећи када то чинити, то доста зависи од земље, у неким крајевима се то ради у зиму док у неким, месец дана пред садњу. Такође зависи и од предходе културе која је била посађена. Најидеалније би било садити након детелине, а орање извршити у пролеће када детелина достигне висину од неких 20-30цм и директно је заорати у земљу. Тим поступком би земљу обогатили великим количинама азота а и детелина уништава сав коров тако да би њива остала чиста. Најбитније је добити што дубљи слој растресите земље јер јагоде не трпе јако влажна земљишта, због чега долази до стварања болести и пропадања кореновог система. У случају да се на њиви налазе коровске биљке мора се извршити њихово уништавање. Ми вам не можемо дати најлакше решење, јер оно је углавном и најгоре за ваше здравље и за вашу њиву, па тако предлажемо најтеже а то је фихичко одстањивање корова, међутим не трујете ни себе ни ваше купце а ваша њива остаје здрава. Вероватно ће вам ово одузети неко време и радњу треба понављати више пута до саме садње али се на крају труд исплати, а видећете и зашто у наставку текста. Важно је сузбити неке инвазионе биљке које могу да вам стварају проблем које могу да расту испод фолије. А често пута могу и да угуше јагоду својим присуством. У Србији две најзаступљеније коровске биљке које могу да створе доста проблема су Паламида (_Cirsium arvense_) и Дивљи сирак (_Sorghum halepense)_
![](https://the-grid-user-content.s3-us-west-2.amazonaws.com/9b3aff44-220e-464b-953c-ad5438e51025.png)
![](https://the-grid-user-content.s3-us-west-2.amazonaws.com/64fd9316-9336-42fb-9699-3c27603a39b4.png)

Ове две коровске биљке су толико отпорне да без проблема расту испод фолије и траже пут ка светлу. Тиме гуше јагоде и онемугућују њихово напредовање.Након орања земљу треба јако уситнити, наше искуство је показало да тракторка фреза одрађује најбољи посао. Зависно када сте орали зависи и колико ће фрезирања бити. А то би логично одредило и када бисте извршили основно ђубрење. Па рецимо ако орете у зиму или рано пролеће извршићете фрезирање, па затим ђубрење и фрезирање пред саму садњу. Ми углавном након финалног фрезирања бацамо основно ђубриво што није баш стандардна процедура али када подижемо банкове машина већину ђубрива сакупља директно у банкове, тако да смањујемо количину ђубрива која остаје између банкова. Такође на тај начин банак је нађубрен на целој својој површини. Овај метод је лично наш начин који нема неко стручно утемељење. Уколико је ваше поднебље песковито, можда ћете орање вршити пред саму садњу, па затим ђубрити и на крају фрезирати. Такоће препоручујемо да обратите пажњу да ли у вашем крају имате проблем са ровцима. Уколико постоји претња морате такође извршити заштиту. На тржишту имате велики број средстава који су углавном у облику гранула. Неопходно је грануле разбацати по површини пре постављања банкова. У Органској производњи ово није дозвољено па се за сврху сузбијања Ровца користе посебне звучне замке које дају одличне резултате. Уколико владате енглеским можете о овој теми прочитати више на овом линку [https://www.ncbi.nlm.nih.gov/pmc/articles/PMC4289669/][0]
![](https://the-grid-user-content.s3-us-west-2.amazonaws.com/daa507ed-23d2-47f9-9700-7e3dd4774d24.jpg)

Сада је време за подизање банкова. Банкови се постављају са посебном тракторском машином, заједно са системом за заливање кап по кап и фолијом. На нашем тржишту имате разне производе, али увек је пожељно уложити неки динар више за бољи квалитет, поготово за фолију. 40 и више микрона требало би да вам опстану дуже од 3 године, што је пожељно ако планирате да засад држите три сезоне. такође постоје разне методе подизања банкова, једноредно, дворедно а у неким земљама чак и четири реда.

Истраживањем смо дошли до закључка да су дворедне фолије најзаступљеније како код нас тако и у свету. Таква фолија мора да има размак између редова 40цм и између рупа у реду 30цм. Обратите пажњу при куповини јер можете купити фолију са обрнутим пропорцијама па ћете онда добити размак између рупа 40цм а размак између редова 30цм. Самим тим посадићете много мање садница по једном реду. Систем кап по кап такође мора да има капаљке на сваких 30цм. Сваки ред мора да има своја црева за заливање. Уколико садите једноредно то значи та ће вам бити неопходно једно црево по банку, а ако садите дворедно, требаће вам два црева по банку. Ако садите дворедно онда је неопходно да црева за наводњавање буду ближе центру фолије, али свакако одмах поред отвора. Уколико при постављању дође до померања црева неопходно га је при садњи померити ка средини као што се види на слици испод.
![](https://the-grid-user-content.s3-us-west-2.amazonaws.com/32a2012e-292b-47ef-a89d-a8a5b37808f4.jpg)

Долазимо до јако важног дела, колики размак између банкова би требало бити??? Неког стриктног правила нема, али изнећемо вам наше искуство. Много времена ћете провести на пољу, јагоде изискују доста времена и труда, али исто тако и више радне снаге у исто време, поготово у време брања. Радници би требали да имају довољно простора да могу да се мимоилазе, да поред себе могу да ставе гајбице са садницама или јагодама и наравно да се несметано крећу кроз редове. Такође треба обратити пажњу и на одржавање редова, неопходно их је косити, и уколико су редови премали нећете имати могућност кошења моторном косачицом, већ морате користити тример што у многоме отежава посао, којег и онако има превише. Исто тако, веома је важно да буде добра прозрачност, и струјање ваздуха како би се јагода брже сушила након кише или у случају врућина не би дошло до прегревања плодова. Већи размаци између редова су природна баријера у ширењу болести, поготово оних који се преносе кишним капима као што је пегавост листа, пламењача и друге. Ми смо тако дошли до неког оптималног размака од 80 цм између банкова и постављањем дворедних фолија. Ово је наш лични став док у стручној литератури се наводи оптималан размак од 50цм.
![](https://the-grid-user-content.s3-us-west-2.amazonaws.com/1d4b7f80-5e2f-4e77-aa09-0df83e5d4fb8.jpg)
![](https://the-grid-user-content.s3-us-west-2.amazonaws.com/52291900-789d-4d47-a8a5-b42bbbca3339.png)

Машина која поставља фолију такође одређује минимум размака између редова. Постоје много ефикасније машине које подижу четвртасте банкове и то доста високо, што доста олакшава рад, али су свакако доста скупље и захтевају тракторе са више снаге. Машина на слици је веома једноставна, одрађује добар посао и са њом је могуће направити размак између банкова од 50 цм, такође није неопходан снажан трактор. Цена овакве машине је око 700 еура.
![](https://the-grid-user-content.s3-us-west-2.amazonaws.com/6b7d81a8-811a-4dd5-ba2a-ee00afc34be5.jpg)

Јако је важно осврнути се на затрављивање између редова, тим поступком немате проблем са блатом у кишном периоду и сам рад постаје лакши а јагода остаје чиста. Такође морате знати да на вашој њиви живи велики број инсеката, којима је то једини дом, и оне у току свог живота неће никуда отићи и не знају за друго место осим баш ваше њиве. Од ситних буба, скакаваца па све до пужева али и птица. Уколико земља остане гола већина тих малих стврорења утеху ће наћи у јагодама, а ако имате травнату површину мања је вероватноћа да ће се оне уопште и бавити вашим јагодама. И главни разлог је што ћете затрављивањем заштити ваше плодно тло од бујица воде и ветрова. Уколико земља остане не покривена обилније падавене ће спрати на тоне квалитетне земље, што на крају наноси већу штету, него што ћете имати користи од јагода. На ово би требали све да обрате пажњу али нарочито узгајивачи у брдским пределима. Савремени узгој јагода може додатно да утиче на спирање тла због фолија која воду усмеравају између редова чиме се потенцијалне бујице додатно убрзавају. Трава је у том тренутку од пресудног значаја. Препорука је такође да се банкови подижу вертикално у односу на падину. Постоје и обрасци како се правилно подижу банкови у брдским крајевима шти вам свакако саветујемо да проучите. Можете за сврху заштите од спирања тла али и од блата користити сламу и вероватно у првој сезони слама ће бити неопходна свакако док трава не почне сама да расте. Само морате знати да је то додатни удар на ваш буџет и да изискује додатно и време и радну снагу. Ма колико вам се чинило као једноставан и брз посао пракса каже да није баш тако, и ако будете постављали сламу искључиво купујте балирану сламу у коцкама јер је једноставнија за пренос и постављање. Затрављивање има и својих мана када су упитању јефтине саднице из живића али о овој теми можете више сазнати у чланку о садницама.

Долазимо до најбитнијег дела, а то је садња. Прво питање, када садити Јагоде? У принципу то можете учинити када год желите, у пролеће, лето, јесен, па и у зиму, али када је најбоље садити??? Многи стручњаци кажу да је то у лето, док неки препоручују почетак јесени. Да почнемо од пролећа. Ако би сте јагоде садили у марту, а јагода цвета почетком маја, биљка би имала свега месец дана да се развије до цветања, принос би био јако мали, а посао је огроман, поготово након завршене бербе, заливање целог лета, ђубрење, проређивање, чупање траве, одржавање, могућа борба са болестима... такође саднице које су тада доступне су једино из увоза, називају их фриго, безвирусне саднице. Требало би да буду најбољег квалитета и да дају најбољи принос. Искрено немамо искуства са тим садницама и не можемо вам дати више информација. Такође у пролеће не би требало да се садња обавља уколико је земљиште веома влажно. Потребно је сачекати да се земља просуши, тако да је тешко предвидети када садња може да почне а саднице вам можда већ стоје у дворишту. Летњу садњу је много лакше предвидети и правилно се припремити. Многи узгајивачи јагода почињу са припрмом садног материјала већ у Мају и у Јуну могуће је добити прве саднице које су добијене из живића. Тако да већ од тог периода можете почети са садњом али ако је лето вруће попут лета из 2017 године можете се сусрести с великим проблемима, велики број угинулих биљака. Ми углавном садимо крајем Августа, или почетак Септембра, тада су велике врућине већ иза нас, пријатно је за рад у пољу, а биљке после садње имају три месеца да развију коренов систем, ојачају и да се припреме за зиму. Садња у Октобру или Новембру је могућа али то препоручујемо само као крајњу нужду како би се поново попунила празна места или ако садите за сопствене потребе па вам није баш толико важан принос. Зимска садња може се обавити само уколико је земља сува а корен се не излаже температури нижој од -6с. 

Подразумева се да сте саднице већ припремили и да су оне већ на вашој њиви. Уколико имате површину од двадесетак ари потребно је до пет људи да се тај посао обави без проблема.Систем за заливање мора да буде спреман у тренутку садње. Зависно да ли су саднице са земљом или без ње одредиће и начин садње. Уколико садите саднице без земље тј. корен је изложен ваздуху, неопходно је добро прегледати сваку биљку, одстранити сасушени део корена маказама и оставити бар 30 минута у води. Препоручујемо да у воду убаците средство за ожиљавање, биљка ће брзо повући из воде микро и макро елементе који ће помоћи да се биљка одржи у животу. На тај начин умањујете губитке али и понављање поступка, што није ни мало пријатно, јер треба поново куповати саднице и доносити их, после је питање какве саднице ћете добити и од кога, да ли су болесне и тако даље а свако празно место које не попуните осетићете оног момента када будете убирали плодове. Садњу препоручујемо да обавите што је могуће пажљивије и без журбе. Никако не препоручујемо садилице у ублику цеви, и слично, јер сваку биљку треба посадити на одређену дубину као што је приказано на слици.
![](https://the-grid-user-content.s3-us-west-2.amazonaws.com/c323ee76-493b-4e2d-a596-e52fd696f014.png)

Одступање од тога доводи до разних проблема, а често и до угинућа биљке. Неопходно је прстима ископати малу рупу, кроз отвор у фолији убацити комплетан корен и нагрнути земљу и притиснути прстима. Постоји и посебан алат за садњу, који није неопходан али се једноставно може направити. Ми ипак сматрамо да руком посађена јагода је најидеалнији начин.
![](https://the-grid-user-content.s3-us-west-2.amazonaws.com/772d84ed-f98d-42dd-8bce-623fc279b51c.png)

уколико имате контејнерске саднице поступак је сличан стим што се садница сади са земљом и не дубље од оне дубине на којој се налазила у саксији или контејнеру. Одмах након садње неопходно је извршити заливање и веома је препоручљиво у систем убацити антистресно средство (аминокиселине) како би се биљка што лакше адаптирала на нову средину. То су углавном средства која су добијена разградњом протеина животињског и биљног порекла, углавном су органска и нису штетна ни за човека али ни за биљке. Обавезно обратите пажњу на овакве производе јер могу вам бити најбољи савезници у свим екстремним ситуацијама, као што су суше, град, мраз, обилне кише... тако рећи сваки пут када се временске прилике нису идеалне за ваше јагоде. На сајту можете прочитати како да сами правите протеинска ђубрива.
![](https://the-grid-user-content.s3-us-west-2.amazonaws.com/dee52dd7-53c2-4dcd-994f-e59c6c611fe5.jpg)

Посветите пажњу након садње, пратите влажност земље и извршите неопходна ђубрења. Како се правилно ђубри прочитајте посебан чланак на ту тему. Јагода има две врсте листа, летњи који је доста висок и листови су шири и повијени унапред, и зимски који је доста нижи, тј. расте близу земље, листови су мали и сабијани један уз други. Летњи листови ће почети да се суше, и пред зиму неопходно је такве листове одстранити. Тим поступком ћете завршити ваш посао око јагода у години садње. Зимски листови ће мењати боју и лагано се сушити током зиме.

У зимском периоду је неопходно припрмити гајбице за брање, кутије од пола килограма или од килограм уколико желите да продајете своје јагоде на пијаци или локалној продавници. Најбитније на крају је да не очекујете чудо, треба да будете оптимистични и да се надате најбољем али немојте помислити да ће те се у првој години обогатити, будите задовољни да вратите уложено и да нешто мало остане у првој сезони. Али не заборавите да су још две сезоне испред вас где нема тако великих улагања као у првој години, принос у другој биће значајнији и донеће добар профит уколико се јагодама посветите. Сваке године ширите свој засад, учите и унапређујте се, на дуже стазе ово је свакако озбиљан посао који ће вам омогућити да од тога живите пристојно. На крају вам дајемо списак почетних улагања изражених у еврима за годину 2017 уколико поседујете своје машине и своју земљу. Ово је само оквирна цена за површину од 20 ари:

* Анализа земље 50е
* орање, фрезирање (гориво) 50е
* копање бунара 10е по метру. У Срему је то 200-300е
* пумпа за воду квалитетнија од 600 литара у минути око 450е
* фолија 1200 метара 200е
* систем кап по кап са свим прикључцима 200е
* саднице око 7500ком од 5-20дин од 400е-1300е
* основно ђубрење земље најквалитетнијим органским ђубривом 100е

Ово је само оквирна цена и уколико немате трактор или машину за постављање фолије, као ни радну снагу која ће извршити садњу цена ће се повећати и доста зависи од краја где се врши садња, дневнице радника, орање, фрезирање као и постављање фолије. Никако вам не саветујемо да пробате да уштедите на садном материјалу као ни на ђубриву. Обавезно прочитајте и чланак о садницама како би дошли до квалитетног садног материјала.

---



[0]: https://www.ncbi.nlm.nih.gov/pmc/articles/PMC4289669/