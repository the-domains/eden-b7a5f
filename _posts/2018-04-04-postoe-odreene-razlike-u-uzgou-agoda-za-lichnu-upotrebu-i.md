---
title: Јагоде у мојој башти
datePublished: '2018-04-04T03:17:54.980Z'
dateModified: '2018-04-04T03:17:51.802Z'
publisher: {}
author: []
inFeed: false
hasPage: true
description: >-
  Постоје одређене разлике у узгоју јагода за личну употребу и узгоју зарад
  профита. Уколико садите јагоде за личне потребе можете применити разне
  технике, исказати креативност и имати много више простора за експериментисање.
  Када улажете велики новац онда морате бити сигурни у то што радите и одступања
  од већ утврђених правила и техника могу нанети велику материјалну штету.
  Велика предност садње за своје потребе на малом простору је у томе што
  прилагођавате засад јагода окружењу које је често пута већ доказало да је
  самоодрживо, без обзира дa ли говпримо о баштицама са цвећем, неком старом
  воћњаку или делу двориштa где сте посекли стари жбун, или уклонили цигле из
  ћошка којима сте пре 15 година зидали неку шупу и слично. Све до оног момента
  док се нисте ви умешали природа је све поставила на своје место и све савршено
  функционише. На једном малом простору ви имате на стотине биљака и разних
  организама које су се ту избориле за своје место и све оне заједно чувају и
  штите једни друге од болести и штеточина, хране се и помажу међусобно.
  Посадити јагоде на таквом месту је заправо само додавање још једне биљке у
  савршену целину. У таквој средини шансе да ће ваше јагоде успевати су скоро
  100%. Ипак морате да испоштујете основне услове које јагде захтевају а то је:
  осунчана страна, најмање 8 сати дневно, рестресито земљиште, ПХ земље око 6.5,
  довољна количина воде као и заштита од агресивних биљака које би могле да
  угуше јагоде и најважније да вршите редовно ђубрење. Потрудићемо се да у
  кратким цртама објаснимо важне ствари, помогнемо у доношењу одлука али
  пробудимо машту како би сте обогатили своју башту креативним решењима. Па да
  почнемо...
via: {}
starred: false
datePublishedOriginal: '2018-04-04T03:00:04.785Z'
sourcePath: _posts/2018-04-04-postoe-odreene-razlike-u-uzgou-agoda-za-lichnu-upotrebu-i.md
url: agode-u-moo-bashti/index.html
_type: Article
_context: 'http://schema.org'

---
# Јагоде у мојој башти

Постоје одређене разлике у узгоју јагода за личну употребу и узгоју зарад профита. Уколико садите јагоде за личне потребе можете применити разне технике, исказати креативност и имати много више простора за експериментисање. Када улажете велики новац онда морате бити сигурни у то што радите и одступања од већ утврђених правила и техника могу нанети велику материјалну штету. Велика предност садње за своје потребе на малом простору је у томе што прилагођавате засад јагода окружењу које је често пута већ доказало да је самоодрживо, без обзира дa ли говпримо о баштицама са цвећем, неком старом воћњаку или делу двориштa где сте посекли стари жбун, или уклонили цигле из ћошка којима сте пре 15 година зидали неку шупу и слично. Све до оног момента док се нисте ви умешали природа је све поставила на своје место и све савршено функционише. На једном малом простору ви имате на стотине биљака и разних организама које су се ту избориле за своје место и све оне заједно чувају и штите једни друге од болести и штеточина, хране се и помажу међусобно. Посадити јагоде на таквом месту је заправо само додавање још једне биљке у савршену целину. У таквој средини шансе да ће ваше јагоде успевати су скоро 100%. Ипак морате да испоштујете основне услове које јагде захтевају а то је: осунчана страна, најмање 8 сати дневно, рестресито земљиште, ПХ земље око 6.5, довољна количина воде као и заштита од агресивних биљака које би могле да угуше јагоде и најважније да вршите редовно ђубрење. Потрудићемо се да у кратким цртама објаснимо важне ствари, помогнемо у доношењу одлука али пробудимо машту како би сте обогатили своју башту креативним решењима. Па да почнемо...
![](https://the-grid-user-content.s3-us-west-2.amazonaws.com/1e693983-4227-4790-86c7-c5d156fa99d6.png)

Већина људи сади јагоде због своје деце, унучића, сестрића, братанаца... Свакоме од нас је највећа срећа, када видимо нашу децу насмејану, радосну али пре свега здраву. Јагоде се некако намећу као право решење јер заправо причињавају срећу , утичу позитивно на здравље, прво су воће које нам долази након зиме и сва деца их једноставно обожавају. Уколико се слажете са нама и желите да их посадите, саветујемо да изаберете две различите врсте јагода. Прве које рађају једном годишње и друге које рађају више пута и зову се популарно месечарке. Зашто? Прве јагоде доносе већу количину плодова одједном, што вам омогућује да поред конзумације свежих, можете направити, слатко, џем, сок... Месечарке рађају константно и увек ће држати пажњу ваших малишана, који ће скоро сваког дана ићи да провере има ли која зрела да се поједе. Самим тим подстичете дете да се придружи природи, да је заволи и да је поштује. У јагодњаку ће се сусрести са многим другим бићима која ће му се наћи на путу и научити како да реагује, а не да бежи, вришти, са уздигнутим рукама, уплашен и успаничен зато што је пролетела пчела поред главе, зато што је паук исплео мрежу или прешао миш преко ноге. Месечарке не дају велику количину плодова одједном па је зато тешко од њих правити џем или слично. Мали савет везано за њих је да их садите у засени јер када су огромне врућине оне неће давати плодове све док се температура не спусти, тако да засене играју јако велику улогу у Јуну, Јулу и Августу месецу. Међутим морате бити сигурни да ће јагоде имати најмање осам осунчаних сати у току дана. Да не би било конфузије, рецимо имате кућу која је у правцу исток-запад месечарке садите иза куће на северној страни и тако ћете добити око четири сунчана сата пре подне и четири предвече. Посматрајте колико би требало одвојити јагоде од саме куће како кућа не би заклањала сунце током целог дана. Наравно ово је само један пример, можда у дворишту имате и неко дрво, или неки други објекат који ће вам бити од помоћи. Поента је да се умањи температура јер јагоде не дају плодове уколико је веома вруће. Следећи корак је да се земља очисти од корова. Не користе никакве хемикалије јер штета ће бити већа него корист као што смо то већ напоменули у другим чланцима. Баците прегорело стајско ђубриво, и све то преорите ашовом и добро уситните земљу. Уколико имате компост можете га такође ставити по површини. Купите најквалитетније саднице које можете, ми саветујемо контејнерске из живића, јер се лако примају и имају веома развијен коренов систем. Земља треба да буде сувља и садите у после подневним сатима. Идеално по облачном времену. Саднице морају бити правилно посађене тако да круна не буде затрпана земљом нити да претерано стоји изнад земље. Садите на сваких 40 цм у реду и на 90цм између редова. Добро залијте јагоде и уколико имате аминокиселине можете их додати у воду. Прочитајте у делу о природним ђубривима како да сами направите квалитетна ђубрива. Заливајте их по потреби и саветујемо да у ту сврху користите компостни чај. Слободно поливајте листове, јер ће микроорганизми чувати ваше биљке. Малчирање сламом ће бити од велике користи јер чува влагу, спречава коров и не прљају се плодови. Притом може да изгледа феномално у вашој башти.
![](https://the-grid-user-content.s3-us-west-2.amazonaws.com/681e492f-885e-4cbe-95ab-2ced3617b741.png)

Редовно ђубрите јагоде како би лепо напредовале и у ту сврху вам предлажемо ђубриво од коприве. Јагоде би идеално требало садити крајем августа и почетак семптембра како би се лепо формирао коренов систем и како би имали плодове следећег пролећа. Садња у пролеће неће донети неке веће количине прве године. Интересантно је поменути да код нас људи говоре да једна биљка даје између 700 грама и 1200 грама јагода. Ми то нисмо успели. На један хектар се сади и до 40000 садница. Израчунајте осталу математику. Закључак је да би сви садили јагоде и да би сви становници Србије били милионери за мање од 15 година. Будимо скромни и реални, око пола килограма по једној биљци је супер успех. Иначе Србија на жалост нема велике резултате по једном хектару али главни разлог је клима јер водеће земље имају и по два брања годишње, попут Израела, САД... Овај податак о количини по једној биљци је наведен првенствано д би сте знали колико садница треба да посадите како би сте испунили нека ваша очекивања. Јагоде ће пуштати столоне (вреже), који дају живиће већ у току цветања. Уколико желите већи принос онда их сеците маказама. Уколико желите да добијете саднице и жртвујете део приноса, онда изаберите оне вреже који долазе од биљака са највећим бројем цветова и чији цветови су најкрупнији. Изаберите дугачке и дебеле вреже. Тим поступком ћете добити квалитетне саднице кер преносите добру генетику. Све остале непотребне столоне уклоните, а оне које сте изабрали усмерите између редова, а да би живић растао на жељеном месту причврстите врежу са парчетом жице које сте формирали у облику латиничног слова У (U) и забодите је у земљу заједно са врежом. Тако ћете попуноти празнину између редова и повећати број биљака за следећу сезону.
![](https://the-grid-user-content.s3-us-west-2.amazonaws.com/082bfeaa-55f2-4f97-8f50-644e475913e9.png)

Две битне ствари, немојте узимати пуно живића са једне биљке како је не би ослабили јер матична биљка троши пуно нутријената и неће дати плодове. Такође не дозволите да биљке буду веома близу једна другој јер ствара се другачија микроклима, мање сунца, мање плодова, већа шанса да вам јагоде оболе. Након три године требали би да мењате локацију јагода, из разлога јер се гомилају организми на корену и око њега који се зову нематоде. Иако су ови организми саставни део сваког тла њихова пренамноженост може да умањи количину плодова па је идеално решење да се јагоде преместе. Стим што сада садни материјал усмеравате у саксије са земљом коју сте донели са неког другог места (земља МОРА да буде веома растресита). Када живићи ојачају одвајају се од биљке једноставним пресецањем вреже и пресађују се нову локацију. уколико будете вадили саснице из земље преносићете и наматоде па је посао само делимично урађен.

У задње време се све више користи систем уздигнутих гредица (raised beds) за узгој поврћа и воћа на малом простору. Предности су огромне. Првенствено рад је олакшан, са друге стране лакше се контролише влажност земљишта и земљу је могуће мењати. Све ово погодује јагодама али и естетски изгледа веома пријатно и организовано, тако да се уклапа и у вртове најзахтевнијих баштована, као јестива и декоративна биљка.
![](https://the-grid-user-content.s3-us-west-2.amazonaws.com/006d94ce-e68c-4f9e-a97f-7ce9b4795dae.png)

Овај метод изискује додатна улагања јер је неопходно купити дрвене даске, припремити земљу и наравно уложити додатно време. Уздигнуте гредице могу бити било ког облика и величина, али идеално велика је она којој можете прићи средини а да не морате да газите по њима како би обавили посао. Висина би требала да буде најмање 20 цм а што је вишља то је боље због количине растресите земље, цеђења воде, лакши рад, боља заштита од домаћих животиња и слично. Предност је и у томе што ви само додатно обогаћујете земљу, а јагоде не ускраћујете за битне микроорганизме, глисте и друге организме који живе у земљи. Свима њима ће бити потребно свега неколико дана да нађу пут до кореновог система јагода. Још једна битна ствар је да су јагоде у зимском периоду заштићене од измрзавања уколико је гредица довољно широка и дубока. Из тог разлога избегавајте садњу уз саму даску, како би сте били сигурни да корен неће бити изложен веома ниским температурама. Иако је доказано да корен може да истрпи без проблема и до -6с, треба бити обазрив у току јаких зима без снега, зато саветујемо мало дебљи слој сламе и прекривање најлоном.

Јагоде можете садити и у саксијама, уколико имате проблем са простором, или ако би желели да украсите терасу, ограду или неки други део ваше баште. Тада јагода изискује додатну пажњу и заливање треба да буде чешће и ђубрење веома пажљиво. Компостни чај је ће у овом случају бити ваш најбољи савезник. Никако не остављајте саксије у току зиме на ниским температурама, јер ће засигурно измрзнути. Унесите их на неко место где температура не иде испод нуле и повремено заливајте са малим количинама воде уколико је земља сува.
![](https://the-grid-user-content.s3-us-west-2.amazonaws.com/ef735c60-24f9-4b16-bd4d-e195906f8d97.jpg)

Још један занимљив начин садње јагода је у балама сламе. Све што вам је потребно јесте бала, мало компоста и одлично би било да имате компостни чај. Поставите балу на жељено место, залијте је водом, затим сипајте компост тако да се горња површина зацрни, опет мало залијте (немојте да сперете компост са површине), посадите ваше контејнерске саднице и опет лагано залијте компостним чајем. Редовно заливајте са ђубривом од коприве или гавеза. Слама ће полако да трули, остављајући неопходне минерале биљци а резултат су предивни велики, укусни плодови. У току јаке зиме само прекријте сламу најлоном.
![](https://the-grid-user-content.s3-us-west-2.amazonaws.com/171e7998-42a9-4b37-841d-b1ca1aea47af.png)

Још неколико важних информација које ће бити од користи: Најбољи савезник ваших јагода су мајчина душица и борач. Уколико их имате у близини бићете сигурни да ће јагоде бити здраве. Можете садити између редова и лук, спанаћ, жалфију и салате. Све ове биљке се лепо слажу једне са другима. Уколико имате проблем са пужевима, молимо вас да их не убијате, јер и они само желе да се осладе и почасте овим дивним воћем. Све што треба да урадите јесте да унаоколо проспете талог од кафе и они неће прилазити, а кафа ће позитивно утицати на земљиште. За заштиту од птица можете користити мреже, али водите рачуна да су мреже довољно крупне како би пчеле несметано вршиле опрашивање. Редовно уклањајте старе листове, труле плодове које нисте на време убрали као и листове који имају било какве тачкице на себи. У чланку о правилном ђубрењу можете сазнати о свим важним минералима, како утичу на биљке и како се правилно наносе као и симптоме у случају дефицита или суфицита истих.

За крај вам дајемо још неколико интересантих фотографија а ви ако имате неке лепе и занимљиве идеје, фотографије, приче или корисне информације, пошаљите нам и ми ћемо их објавити и слободно нам пишите уколико имате неких питања.
![](https://the-grid-user-content.s3-us-west-2.amazonaws.com/1a87f3b3-921a-418f-ab81-b0b34a924e2b.png)
![](https://the-grid-user-content.s3-us-west-2.amazonaws.com/d3626864-e3ef-4e78-91d2-9a801986f038.png)
![](https://the-grid-user-content.s3-us-west-2.amazonaws.com/281856b9-c801-4c14-877f-e36a5f6d6600.jpg)
![](https://the-grid-user-content.s3-us-west-2.amazonaws.com/cedc3f58-2e3b-4b79-9e86-706d6aca16ba.png)